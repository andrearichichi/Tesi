L'elaborato presenta lo sviluppo e l'implementazione di *VolleyVisionAI*, una Web App progettata per l'analisi video nello sport della pallavolo. L'obiettivo principale è quello di colmare il vuoto di mercato tra gli strumenti professionali, spesso inaccessibili, e l'esigenza di un'applicazione intuitiva e semplice rivolta ad un'utenza amatoriale.

*VolleyVisionAI* presenta due modalità di funzionamento: la modalità manuale, che permette agli utenti di creare, importare ed esportare progetti di analisi video, effettuare *Event Tagging* e generare videoclip personalizzati; e la modalità AI, che utilizza modelli di *Computer Vision* per tracciare la palla e riconoscere i giocatori in campo. Queste funzionalità sono state implementate sviluppando un'architettura che garantisce alte prestazioni e scalabilità, con *React.js* per il front-end e *FastAPI* per il back-end.

Il processo di sviluppo ha compreso l'analisi dei requisiti, la creazione di un prototipo iniziale con *Figma*, e lo sviluppo tecnico di interfaccia utente in *JavaScript* e funzionalità back-end in *Python*. Queste ultime comprendono l'analisi tramite AI per la quale è stato integrato il modello di riconoscimento *YOLOv9* e la libreria *OpenCV*.

I test di usabilità effettuati hanno confermato l'efficacia dell'applicazione e l'intuitività della sua interfaccia. Inoltre i feedback ricevuti hanno permesso di migliorare ulteriormente la *user-experience* e offrire spunti per sviluppi futuri dell'app. La versione beta di *VolleyVisionAI* è attualmente operativa e ha raggiunto pienamente gli obiettivi prefissati. I risultati ottenuti offrono nuove opportunità per il futuro, tra cui l'aggiunta di nuove funzionalità nella modalità AI e l'estensione dell'accessibilità attraverso un sistema di *Deployment*.
